# 道德经溯源本未编入篇章

<div style="text-align: right;">53-9</div>

> 植而盈之 不若亓已

> 揣而銳之 不可常葆之

> 金玉盈室 莫之守也

> 貴富而驕 自遺咎也

> 功述身芮 天之道也

<div style="text-align: right;">44-79</div>

> 和大怨 必有餘怨 焉可以爲善

> 是以聖人執右介 而不以責於人

> 故有德司介 无德司徹

> 夫天道无親 恆與善人

<div style="text-align: right;">55-11</div>

> 卅輻同一轂 當亓无 有車之用也

> 埏埴爲器 當亓无 有埴器之用也

> 鑿戶牖 當亓无 有室之用也

> 故有之以爲利 无之以爲用

<div style="text-align: right;">56-12</div>

> 五色使人目盲 馳騁田臘使人心發狂 難得之貨使人之行妨 五味使人之口爽 五音使人之耳聾

> 是以聖人之治也 爲腹不爲目 故去彼取此

<div style="text-align: right;">77-33</div>

> 知人者 知也 自知者 明也

> 勝人者 有力也 自勝者 強也

> 知足者 富也 強行者 有志也

> 不失亓所者 久也 死不忘者 壽也

<div style="text-align: right;">80-36</div>

> 將欲翕之 必固張之 將欲弱之 必固強之 將欲去之 必固與之 將欲奪之 必固予之 是謂微明

> 柔弱勝強

> 魚不可脫於淵 邦利器不可以示人

<div style="text-align: right;">6-43</div>

> 天下之至柔 馳騁於天下之致堅

> 无有入於无間 吾是以知无爲之有益

> 不言之教 无爲之益 天下希能及之矣

<div style="text-align: right;">37-72</div>

> 民之不畏畏 則大畏將至矣

> 毋閘亓所居 毋猒亓所生 夫唯弗猒 是以不猒

> 是以聖人 自知而不自見也 自愛而不自貴也 故去彼取此

<div style="text-align: right;">7-44</div>

> 名與身孰親 身與貨孰多 得與亡孰病

> 甚愛必大費 多藏必厚亡

> 故知足不辱 知止不殆 可以長久
