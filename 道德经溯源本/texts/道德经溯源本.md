# 道德经溯源本

*老子 · Liwei Zhang*

## 开篇-显示全经结构-引入道

<div style="text-align: right;">31-81</div>

> 信言不美 美言不信 知者不博 博者不知 善者不多 多者不善

> 聖人无積 既以爲人 己愈有 既以予人 己愈多

> 故天之道 利而不害 人之道 爲而弗爭

<div style="text-align: right;">46-2</div>

> 天下皆知美 爲美惡已 皆知善 訾不善矣

> 有无之相生也 難易之相成也 長短之相形也 高下之相盈也 音聲之相和也 先後之相隨 恆也

> 是以聖人居无爲之事 行不言之教

> 萬物 作而弗始也 爲而弗恃也 成功而弗居也 夫唯弗居 是以弗去

<div style="text-align: right;">9-46</div>

> 天下有道 卻走馬以糞 天下无道 戎馬生於郊

> 罪莫大於可欲 禍莫大於不知足 咎莫憯於欲得

> 故知足之足 恆足矣

<div style="text-align: right;">25-62</div>

> 道者 萬物之注也 善人之寳也 不善人之所寳也

> 美言可以市 尊行可以賀人 人之不善 何棄之有

> 故立天子 置三卿 雖有共之璧以先四馬 不善坐 而進此

> 古之所以貴此者何也 不胃求以得 有罪以免輿 故爲天下貴

<div style="text-align: right;">42-77</div>

> 天下之道 猶張弓者也 高者抑之 下者舉之 有餘者損之 不足者補之

> 故天之道 損有餘而益不足 人之道 損不足而奉有餘

> 孰能有餘而有以取奉於天者 唯有道者乎

> 是以聖人爲而弗有 成功而弗居也 若此 亓不欲見賢也

<div style="text-align: right;">5-42</div>

> 反也者 道之動也 弱也者 道之用也

> 道生一 一生二 二生三 三生萬物

> 萬物負陰而抱陽 中氣以爲和

> 天下之所惡 唯孤 寡 不穀 而王公以自名也

> 勿或損之而益 益之而損 故人之所教 夕議而教人

> 故強良者不得死 我將以爲學父

<div style="text-align: right;">45-1</div>

> 道可道也 非恆道也

> 名可名也 非恆名也

> 无名萬物之始也

> 有名萬物之母也

> 故恆无欲也 以觀亓眇 恆有欲也 以觀亓所噭

> 兩者同出 異名同胃 玄之有玄 眾眇之門

## 引入德

<div style="text-align: right;">14-51</div>

> 道生之而德畜之 物形之而器成之

> 是以萬物尊道而貴德

> 道之尊也 德之貴也 夫莫之爵也 而恆自然也

> 道生之 畜之 長之 遂之 亭之 毒之 養之 覆之

> 生而弗有也 爲而弗恃也 長而弗宰也 此之謂玄德

<div style="text-align: right;">1-38</div>

> 上德不德 是以有德 下德不失德 是以无德

> 上德无爲 而无以爲也 上仁爲之 而无以爲也 上義爲之 而有以爲也 上禮爲之 而莫之應也 則攘臂而扔之

> 故失道而后德 失德而后仁 失仁而后義 失義而后禮 夫禮者 忠信之泊也 而亂之首也

> 前識者 道之華也 而愚之首也

> 是以大丈夫居亓厚而不居亓泊 居亓實而不居亓華 故去彼取此

<div style="text-align: right;">18-55</div>

> 含德之厚者 比於赤子 蜂蠆虺蛇弗螫 攫鳥猛獸弗搏 骨弱筋柔而握固 未知牝牡之合而朘怒 精之至也 終日號而不嚘 和之至也

> 和曰常 知和曰明 益生曰祥 心使氣曰強

> 物壯即老 謂之不道 不道早已

<div style="text-align: right;">41-76</div>

> 人之生也柔弱 亓死也恆仞堅強 萬物草木之生也柔脆 亓死也枯槁

> 故曰 堅強者 死之徒也 柔弱微細 生之徒也

> 兵強則不勝 木強則恆

> 強大居下 柔弱微細居上

<div style="text-align: right;">13-50</div>

> 出生 入死

> 生之徒十有三 死之徒十有三 而民生生 動皆之死地之十有三

> 夫何故也 以亓生生也

> 蓋聞善攝生者 陵行不辟兕虎 入軍不被甲兵 兕无所椯亓角 虎无所措亓爪 兵无所容亓刃

> 夫何故也 以亓无死地焉

<div style="text-align: right;">51-7</div>

> 天長地久 天地之所以能長且久者 以亓不自生也 故能長生

> 是以聖人芮亓身而身先 外亓身而身存

> 不以亓无私與 故能成亓私

<div style="text-align: right;">12-49</div>

> 聖人恆无心 以百姓之心爲心

> 善者善之 不善者亦善之 德善也

> 信者信之 不信者亦信之 德信也

> 聖人之在天下 歙歙焉 爲天下渾心 百姓皆屬耳目焉 聖人皆咳之

## 道和德

<div style="text-align: right;">79-35</div>

> 執大象 天下往 往而不害 安平大

> 樂與餌 過格止

> 故道之出言也 曰淡呵亓无味也 視之不足見也 聽之不足聞也 用之不可既也

<div style="text-align: right;">3-41</div>

> 上士聞道 堇而行之 中士聞道 若存若亡 下士聞道 大笑之 弗笑 不足以爲道

> 是以建言有之曰 明道如費 進道如退 夷道如纇 上德如浴 大白如辱 廣德如不足 建德如偷 質真如渝 大方无隅 大器免成 大音希聲 天象无形 道殷无名

> 夫唯道 善始且善成

<div style="text-align: right;">52-8</div>

> 上善治水 水善利萬物而有靜 居眾之所惡 故幾於道矣

> 居善地 心善淵 予善天 言善信 正善治 事善能 動善時

> 夫唯不爭 故无尤

<div style="text-align: right;">11-48</div>

> 爲學者日益 聞道者日損 損之又損 以至於无爲 无爲而无不爲

> 將欲取天下也 恆无事 及亓有事也 不足以取天下

<div style="text-align: right;">40-75</div>

> 人之饑也 以亓取食稅之多也 是以飢

> 百姓之不治也 以亓上有以爲也 是以不治

> 民之輕死 以亓求生之厚也 是以輕死

> 夫唯无以生爲者 是賢貴生

<div style="text-align: right;">26-63</div>

> 爲无爲 事无事 味无味

> 大小多少 報怨以德

> 圖難乎亓易也 爲大乎亓細也 天下之難作於易 天下之大作於細

> 是以聖人終不爲大 故能成亓大

> 夫輕諾必寡信 多易必多難

> 是以聖人猶難之 故終於无難

<div style="text-align: right;">47-3</div>

> 不上賢 使民不爭 不貴難得之貨 使民不爲盜 不見可欲 使民不亂

> 是以聖人之治也 虛亓心 實亓腹 弱亓志 強亓骨

> 恆使民无知无欲也 使夫知不敢 弗爲而已 則无不治矣

<div style="text-align: right;">30-80</div>

> 小邦寡民

> 使十百人之器毋用 使民重死而遠徙 有車周无所乘之 有甲兵无所陳之 使民復結繩而用之

> 甘亓食 美亓服 樂亓俗 安亓居

> 鄰邦相望 雞狗之聲相聞 民至老死 不相往來

<div style="text-align: right;">23-60</div>

> 治大國 若烹小鮮

> 以道蒞天下 亓鬼不神 非亓鬼不神也 亓神不傷人也 非亓神不傷人也 聖人亦弗傷也

> 夫兩不相傷 故德交歸焉

## 知圣人

<div style="text-align: right;">10-47</div>

> 不出於戶 以知天下 不窺於牖 以知天道

> 亓出也彌遠 亓知也彌少

> 是以聖人不行而知 不見而名 弗爲而成

<div style="text-align: right;">36-71</div>

> 知不知 尚矣 不知不知 病矣

> 是以聖人之不病 以亓病病也 是以不病

<div style="text-align: right;">19-56</div>

> 知者弗言 言者弗知

> 塞亓兌 閉亓門 和亓光 同亓塵 挫亓銳 解亓紛 是謂玄同

<div style="text-align: right;">35-70</div>

> 吾言甚易知也 甚易行也 而人莫之能知也 而莫之能行也

> 言有君 事有宗 夫唯无知也 是以不我知

> 知我者希 則我貴矣 是以聖人被褐而懷玉

## 尾声寄语

<div style="text-align: right;">17-54</div>

> 善建者不拔 善抱者不脫 子孫以祭祀不絕

> 修之身 亓德乃真 修之家 亓德有餘 修之鄉 亓德乃長 修之邦 亓德乃豐 修之天下 亓德乃博

> 以身觀身 以家觀家 以鄉觀鄉 以邦觀邦 以天下觀天下

> 吾何以知天下然茲 以此
